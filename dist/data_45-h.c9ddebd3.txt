Mirek KlepáčKronika číslo 1 – první zápisBrno, 24. listopadu 1946

Dříve, nežli se zmíním o 94. oddíle „Junáka“ v Brně, chtěl bych stručně vylíčiti, jak vznikal, co předcházelo, nežli byl zaregistrován, a konečně za jakých okolností se probíjel kupředu v prvních dnech. Bylo by nesprávné, kdybych se tu nezmínil o 10. oddíle, v němž jsme byli začleněni – leč nepředbíhejme.Tradice 10. oddílu sahá hluboko do let předválečných, kdy ještě junáctví nebylo tak mocně rozšířené, kdy se rodilo a utvářelo svůj rázovitý charakter. Není tedy divu, že ihned po porážce Německa se sešli staří členové, aby pokračovali v přerušeném oddíle. Snahou jejich bylo povznésti svůj oddíl do bývalé své slávy. Netušili tehdy, že se přihlásí tak mocná vlna nováčků, a nemohli to tušit ani bratři z ostatních oddílů, neboť žádný by tento mocný rozmach nepředpovídal.Se stále přibývajícím počtem nováčků přibývalo také množství nesnází. Starých činovníků bylo málo, tak málo, že jen z části mohli zvládnouti celou tu masu. Byly to mnohdy horké chvíle, ale Junáci v této zkoušce obstáli skutečně výborně. Junácky hrdě postavili se i před ty nesčetné překážky, jež byly úmysleně hozeny v cestu od členů jiných organisací, kteří našemu rozvoji nepřáli. Silou vůle byly všechny překážky zdolány a hrdě nyní pochodují v mohutných řadách za vlající junáckou vlajkou, na níž září nejjasnějším světlem junácká lilie.Desítka vzrůstala a nikomu nevadilo, že musí šlapat až kamsi nad Vinohrady v Židenicích do klubovny. Klubovna byla pěkná a místností v ní bylo dost. Vedoucím byl bratr Dvořák, starý skaut z předválečné desítky. Zaměstnání mu však nedovolovalo, aby se mohl intensivně věnovat oddílu, a tak jej zastupoval bratr Butona. Když počet dosahoval 300 bratrů, utvořila se z části 2. roty rota 3. pod vedením bratra Brabce a 2. rota (pod mým vedením, neboť mi byla svěřena), stala se základem k utvoření 94. oddílu.Problém 2. roty byli vodáci, jinak dobří hoši, neboť po nějaké době si dali po dobrém vysvětlit, že se odchylují od pravé junácké idee a přeškolili se na junáky pozemní. Někdy si sice ještě vzpomněli na sněhobílou námořnickou čepici, ale časem i tato slabůstka vymizela. Byla to družina Racků a později Albatrosů, jimž zůstalo pojmenování podnes. V září a říjnu 1945 vzrostla družina Kondorů do počtu 24 hlav. Po mém vedení převzal v této družině rádcovství bratr Matěja a s láskou a junáckou trpělivostí se pustil do práce. Brzy se objevily výsledky jeho usilovné práce, neboť jeho družina se probojovala na místo, kde obstála po celý rok a dnes má nejlepší tradici v oddíle. Při okrskových podzimních závodech na vojenském cvičišti pod Soběšicemi, byli to zase většinou členové 2. roty a mezi nimi hlavně Kondoři, kteří se umístili za 10. oddíl na 3. místě.Rysi, pod vedením bratra Kadleca, byli méně početnou družinou, ale i ti se mnohdy dokázali vyznamenat. Tato družina však později zanikla.V zimě bylo již patrno, že oddíl, nemá-li dojíti k úpadku, musí býti v zájmu celku rozdělen v menší oddíly, aby se mohli jednotliví vedoucí svým oddílům lépe věnovat. Tato otázka bývala mnohokrát projednávána na oddílových radách a nebudu se tu zmiňovati o nesnázích, které byly postaveny v cestu tomuto rozdělení. První, který pochopil plně a schválil rozdělení oddílu byl bratr Jenda Suchomel zást. okrs. velitele. K rozdělení došlo teprve v květnu, kdy konečně se k tomuto kroku podvolil i bratr Dvořák.1. rota byla ponechána desátému oddílu pod vedením bratra Wegscheidra. Z 2. roty se utvořil samostatný oddíl pod číslem 94. BO a z 3. roty vznikl 95. BO pod vedením bratra Brabce.Byl to tedy nejkrásnější měsíc v roce, kdy vznikl náš čtyřiadevadesátý oddíl. Nyní jsme museli ukázat teprve co v nás vězí, museli jsme se uvést co nejlépe a podařilo se nám to. Junáci čtyřiadevadesátky pochopili a snažili a snažili se ukázněností hájit čest svého oddílu.Prodělávali jsme v prvních měsících těžké zkoušky, zvlášť když nám členové Svazu národní bezpečnosti zabavili klubovnu, takže jsme se ocitli na ulici. Přesto, že nás to mrzelo, neboť jsme si již na naši boudu, jak jsme klubovně říkali, zvykli, nezakolísali jsme a s písničkou na rtech, jak se to naše čtyřiadevadesátka naučila, jsme se rozloučili s klubovnou v níž jsme prožili tolik pěkného. Byla to píseň, která nám pomáhala odstraňovat překážky a byla to píseň, s kterou jsme vždy kráčeli kupředu a rovněž písničkou jsme na sebe upozornili, že si nás ještě tehdy - neznámé - všimli i jiní. Zásoba písní a dobré junácké vystupování bylo naším bohatstvím. Jednou, když jsme se vraceli z „puťáku“ a čekali v Kralicích na vlak za veselého zpěvu, přidružili se k nám junáčtí činovníci z brněnské oblasti, kteří jeli odkudsi z lesní školy a bavili se s námi. Patrně se jim náš zpěv líbil, neboť se o tom setkání zmínili na oblasti a od té doby jsme již nebyli tak neznámí. Podruhé jsme na sebe upozornili naší závodní hlídkou při oblastních závodech pořádaných na jaře 1946. K závodu bylo celkem přihlášeno asi 16 hlídek brněnských oddílů. Závodní hlídka za vedení bratra Matěje se v těchto závodech probojovala na 4. místo a v signalisaci byla nejlepší. Škoda, že jsme v té době byli bez klubovny. Takže se naše hlídka nemohla dostatečně připravit. Výsledek však byl pěkný, neboť za 2. okrsek vedla hlídka naše.I když byla čtyřiadevadesátka novorozenětem, pořádali jsme v červenci 1946 tábor v údolí Jihlavky u Mohelna na louce zvané „Havran“ a vydařil se pěkně. S minimálními prostředky jsme se pustili do tohoto odvážného úkolu a sklidili jsme úspěch. Společně s 95. oddílem prožilo 32 členů obou bratrských oddílů 28 dní ve volné přírodě a prožilo mnoho příhod na něž mnozí do smrti nezapomenou.Abychom splnili též povinosti vůči svému národu, odpracovali naši členové dobrovolně 1984 hodin při zemědělské akci v rámci zemědělské junácké soutěže.A ještě jedna pozoruhodná událost se stala, když jsme přijali z vlčácké směčky družinu, která obdržela jméno Lišky. Starým lišákem byl ustanoven bratr Hejna, čili Bacílek. Je to naše nejmladší družina a činí se.Vypsal jsem tu zhruba vznik čtyřiadevadesátky a přál bych si, aby junácký duch, který v našem oddíle vládne, navždy potrval, aby všechny úkoly byly vykonány co nejlépe a nikdy nepřišlo k úpadku. Leží před námi mnoho úkolů, které musíme zvládnout a záleží na nás jak ve všech problémech obstojíme. Jdeme za nejvyšším ideálem junáctví a budeme pracovat pro dobro všech lidí dobré vůle. Milujme svoji vlast a nezakolísejme nikdy ve svém přesvědčení, byť by to bylo v dobách nejtěžších.Nuže dobrý vítr do našich plachet na naší dlouhé cestě a až ti, kteří příjdou jednou po nás a budou listovat v těchto prvních stránkách, nechť si uvědomí, že nebyly to lehké začátky. Byly to však krásné chvíle, které jsme prožili a doufáme, že vy - příští - se budete snažit, aby tradice našeho oddílu byla stále zachována.Buď připraven!